Dutch Pop Music Is Here To Stay: Continuïteit en vernieuwing van het aanbod van Nederlandse popmuziek
1960-1990

Nederlands popmuziek geschiedenis Nederlandse popmuziek pop music

textabstractAl meer dan vijftig jaar brengen platenmaatschappijen in Nederland popmuziek op geluidsdragers uit. Een groot deel van het aanbod dat op deze geluidsdragers verscheen, is afkomstig van Amerikaanse en Britse artiesten. Aanbod van Nederlandse acts neemt op de Nederlandse geluidsdragermarkt een bescheiden positie in. Zo bestond tussen 1960 en 1990 gemiddeld 75 procent van het aanbod op de Nederlandse hitlijsten uit werk van internationale acts en 25 procent uit werk van Nederlandse artiesten (Rutten 1991; Rutten en Oud 1991). Het Nederlandstalige repertoire nam in dezelfde periode gemiddeld dertien procent van het aanbod voor zijn rekening. De meeste hits van Nederlandse artiesten werden in het Engels of in een andere taal gezongen (Rutten 1991). Platenmaatschappijen stonden in Nederland al vanaf de jaren zestig ambivalent tegenover het uitbrengen van werk van Nederlandse artiesten (Plas 2008). Een belangrijke reden hiervoor is dat het investeren in Nederlandse acts en Nederlandstalig aanbod voor platenmaatschappijen een riskante onderneming is. De startkosten van het produceren van een Nederlandse artiest of band zijn hoger dan het uitbrengen van bestaand werk van een internationale act. De Nederlandse thuismarkt is klein en het Nederlandse taalgebied te beperkt om steeds voldoende platen te kunnen verkopen die kostendekkend of winstgevend zijn. Bovendien zijn de verkoopverwachtingen van het Nederlandse aanbod op belangrijke markten in het buitenland gering (Rutten en Oud 1991). Gezien de ongunstige uitgangspositie van Nederlandse popmuziek is het opmerkelijk dat er sinds de jaren vijftig door platenmaatschappijen Nederlandse en Nederlandstalige popmuziek is uitgebracht en niet eenmalig, maar steeds weer opnieuw. De vraag die in dit onderzoek centraal staat, is hoe de continuïteit en vernieuwing van het lokale aanbod van popmuziek kan worden verklaard.